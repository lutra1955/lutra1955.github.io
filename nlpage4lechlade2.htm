<HTML>

<HEAD>
 <TITLE>NLPAGE4LECHLADE2</TITLE>
 <LINK HREF="stijl.css" REL="stylesheet" TYPE="text/css">
</HEAD>

<BODY>

<B>Lang geleden, op chalkstreams, besloot ik dat de beste manier om een forel
een vlieg te presenteren en een grijp impuls op te wekken, niet is de zaak 
lang te verkennen zoals sommigen ons willen laten doen, maar hem de vlieg 
snel voor te zetten.<BR><BR>
Neil patterson (Chalkstream Chronicle).</B>

<BR>
<BR>
<BR>

<center>
<table>
<tr>
<td>
<ul><b>
<li><A href="nlpage4lechlade4.htm"><B>Lechlade, 2008</A></li>
<li><A href="nlpage4lechlade3.htm"><B>Lechlade, 2006</A></li>
<li><A href="nlpage4lechlade2.htm"><B>Lechlade, 2005</A></li>
<li><A href="nlpage4lechlade.htm"><B>Lechlade, 2004</A></li>
<li><A href="nlpage4dart.htm"><B>Dartmoor, 2004</A></li>
<li><A href="nlpage4avo.htm"><B>Avon dam, Dartmoor, 2001</A></li>
<li><A href="nlpage4ard.htm"><B>Ardgowan, Schotland, 1999</A></li>
<li><A href="nlpage4pid.htm"><B>River Piddle, Dorset, 1994-1995</A></li>
<li><A href="nlpage4via.htm"><B>Viaduct fishery, Somerton, 1994-1996</A></li>
<li><A href="nlpage4ver.htm"><B>Vergunningen</A></li>
</ul>
</td>
<td width=100>
</td>
<td>
<A href="http://www.lechladetrout.co.uk" border="noborder" target="new">
<img src="lechlogo.jpg" border="noborder"></A>
</td>
</tr>
</table>
</center>

<A name="Lechlade, 2005"></A>
<BR>
<BR>

<b>Lechlade, vrijdag 29 april 2005.<br><br>

<table>
<tr>
<td>
<b>
Voor alle zekerheid heb ik het kleine travel hengeltje, een reel, een vliegvisvest en mijn laarzen toch maar in mijn koffer gefrommeld, je kunt immers nooit weten. Het geluk lacht me toe, want vandaag is de vergadering wat vroeger afgelopen, en is er tijd om even te gaan vissen. Gauw kleed ik me om in het hotel en pak de meegenomen spulletjes.
Epco, Joop en Willem worden in de stad afgezet en zullen een terrasje opzoeken. Dat is met dit weer ook niet verkeerd, maar ik rijd door naar Lechlade. Het weer is prachtig, en de temperatuur ronduit aangenaam.
<br>
Ik heb afgesproken tussen zeven en half acht weer terug te zijn en besluit een 4 fish ticket te nemen. Als ik de manager vertel dat ik afgelopen december hier ook twee keer heb gevist, antwoordt hij dat de situatie nu heel anders is. De forellen zitten veel meer in de oppervlakte.<br>
Bij Bushyleaze lake parkeer ik de auto en loop dan door naar de plek die me vorige keren ook vis opleverde. Ik zie inderdaad af en toe vis de oppervlakte doorbreken, maar besluit toch met een nimf te beginnen. Terwijl ik sta te vissen hoor ik mijn eerste koekoek van dit jaar roepen. Wat later klinkt ook het ratelende geluid van een specht over het water. 
Op het eilandje broedt een paartje Canadese ganzen. Leuk om te zien. Als de ganzerik aan komt vliegen laat hij het typerende trompetterende geluid horen.
Het eerste half uur krijg ik geen beet te zien en daarom verkas ik een meter of tien. Daar heb ik net een kolk gezien. 

<table>
<tr>
<td>
<b>
Een andere visser passeert me, hij heeft de hele dag nog niets gevangen.
Na nog een kwartier vissen duikt de strike indicator weg en wat later kan ik een mooie regenboog van een pond of drie landen. Ik ben er erg blij mee.
Een eind verder ligt een bootje op een boei en ik zie hoe een van de twee mannen die er in zit, een fraaie forel vangt.
Wanneer mijn nimf vlak bij de kant terug is gevist krijg ik weer een aanbeet en trek de lijn strak. Hangen !! Maar meteen merk ik dat deze vis toch anders vecht dan ik van de forellen hier gewend ben. Dat klopt precies want een minuut of twee later heb ik een snoekje van een centimeter of veertig bij de kant liggen. Als ik hem wil pakken, schiet het snoekje weg en is los. Wel grappig, een snoekje op de nimf.
</td>
<td>
<A href="lechtrout1.jpg" target="new" ><img src="lechtrout1s.jpg" alt="Trout from Bushyleaze" border="noborder"></A>
</td>
</tr>
</table>

<table>
<tr>
<td>
<A href="leach1.jpg" target="new"><img src="leach1s.jpg" border="noborder" alt="River Leach"></A>
</td>
<td>
<b>
Na nog een half uurtje vissen zonder actie bedenk ik dat ik het toch ook graag eens op het riviertje wil proberen. 
De Lechlade trout fishery heeft namelijk ook 250 meter van de river Leach.
Daar kan je vissen op wilde beekforel en het is catch & release. Als ik het bij Jason, een van de managers, navraag vertelt hij hoe ik lopen moet. Hij geeft me nog wat tips over goede plekken. Als ik bij het riviertje aankom blijkt het een juweeltje van een kleine chalkstream te zijn. Wel erg jammer dat ik mijn lieslaarzen niet bij me heb. Het water blijkt op veel plaatsen ook hier "romantisch overgroeid" te zijn. Een uitdaging dus. Bij een van mijn eerste worpen duikt er een forel op de nimf wanneer ik de lijn opneem voor een nieuwe worp. Een ruk, en weg is ie weer. Een tweede keer trapt hij er niet in.
</td>
</tr>
</table>

<b>
Een eind verder gooi ik mijn hele leader in een stel takken. Zelfs het stuk gevlochten lijn tussen de vliegenlijn en het monofilament blijft achter als ik probeer het geheel los te trekken. Dat wordt dus een hele nieuwe leader knopen.
Terwijl ik dat doe, vliegen er een stel dagpauwogen voorbij, gevolgd door een oranjetip. Mooie vlinders, allebei.


<table>
<tr>
<td>
<A href="leachbrown1.jpg" target="new"><img src="leachbrown1s.jpg" border="noborder" alt="Leach brown"></A>
</td>
<td>
<b>
Een eind verder komt mijn worp met de nieuw geknoopte leader mooi uit en ik zie hoe een dikke forel uit de oever komt en mijn nimf achtervolgt. 
Ik zie mijn strike indicator niet meer en sla op goed geluk aan. Mis dus.
Bij de volgende worp kan wederom het geheel uit een tak worden gefrunnikt. Wanneer ik daarna opnieuw een worp maak, duikt de forel voor de tweede keer op de nimf. Dit keer is het raak. Hij blijkt zo groot dat ik hem niet aan mijn 14% puntje uit het water kan tillen. Een visser die een eindje verderop zit verleent assistentie met zijn net. Het is een prachtig exemplaar en ik ben er bijzonder tevreden mee.
Rustig verder vissend kom ik uiteindelijk bij het bordje dat het einde van de beat aangeeft. Hierachter is het prive water. Dat ziet er ook goed uit trouwens.
</td>
</tr>
</table>
<b>
Zo langzamerhand is het al tijd geworden om op te stappen. Een middagje vissen zoals dit is voor mij een tractatie. Mooi op tijd ben ik weer in het hotel en als ik na een douche beneden in de lounge kom, zijn de collegae er ook al. Ook zij hebben het vanmiddag bijzonder goed naar hun zin gehad. Nu naar de pub voor een goede maaltijd. Een steak and kidney pudding lijkt me wel wat.
<br><br>
<center>
<A href="pubmeal1.jpg" target="new" border="noborder"><img src="pubmeal1s.jpg" border="noborder"></A>
<br>
<b>Een goede maaltijd in de pub.</b>
</center>

<br>
<center><b>***</center>
<br>
<BR>
<CENTER>
<a href="http://www.tyhafan.org/" target="new">
  <img src="support2.gif"
  width="181" height="65" border="0"
  alt="We Support Ty Hafan - The Children's Hospice In Wales">
  </a>
</center>

</BODY>

</HTML>
